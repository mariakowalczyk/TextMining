Romeo zakochany jest na zabój w niejakiej Rozalinie, która pozostaje nieczuła na jego zaloty, ze względu na podjęte śluby czystości. Młodzieniec daje się namówić przyjaciołom na wyjście na bal do Kapuletich, gdzie poznaje Julię i od razu się w niej zakochuje, zapominając o dawnym uczuciu. Po balu zakrada się do ogrodu Kapuletich, gdzie Romeo i Julia wyznają sobie miłość, pomimo pochodzenia z dwóch zwaśnionych rodów. Romeo ma następnego dnia poinformować Julię, kiedy mogą wziąć ślub. Romeo namawia Ojca Laurentego na udzielenie mu potajemnego ślubu z Julią. Zakonnik zgadza się, licząc na pogodzenie rodzin Kapuletich i Montekich. Romeo przekazuje Marcie szczegóły planu i Julia pojawia się w celi Ojca Laurentego pod pretekstem wyjścia do spowiedzi. Zakonnik udziela im ślubu. Tego samego dnia Tybalt zaczepia Romea. Merkucjo daje się sprowokować i umiera z ręki Tybalta. Na tym kończy się pobłażliwość Romea, który wdaje się w walkę, w której śmiertelnie godzi krewnego Kapuletich. Decyzją Księcia, zostaje wygnany z Werony. Julia, dowiedziawszy się o całym zajściu, opłakuje banicję Romea, zamiast rozpaczać po śmierci kuzyna. Romeo odwiedza ją w nocy (z pomocą wtajemniczonej Marty, która zostawia mu drabinkę do pokoju dziewczyny). Ukochani z trudem żegnają się o poranku, a Romeo wyjeżdża do Mantui. Rodzice decydują się wydać Julię za mąż za hrabiego Parysa, pomimo jej sprzeciwu. Julia szuka pomocy u Ojca Laurentego, który wymyśla chytry plan. Daje Julii napój, który uśpi ją na 42 godziny, powodując stan do złudzenia przypominający śmierć. Jednocześnie ma poinformować o wszystkim Romea i gdy Julia obudzi się złożona w grobie, wówczas Romeo będzie miał ją zabrać potajemnie do Mantui, gdzie będą mogli cieszyć się miłością. Julia wraca do domu, udaje skruchę i szykuje się na ślub z Parysem. W nocy wypija napar i upada jak martwa na łóżko. Rano odnajduje ją Marta i wszyscy są przekonani, że Julia nie żyje, po czym składają ją w rodzinnym grobowcu. Do Romea dociera Baltazar z informacją o śmierci Julii. Romeo zrozpaczony kupuje od aptekarza truciznę i udaję się do grobowca. W międzyczasie okazuje się, że Brat Jan, który miał dostarczyć do Romea list od Laurentego z opisem podstępnego planu, nie może wyjść z mieszkania, aby tę wiadomość dostarczyć. Zakonnik pędzi na cmentarz, aby ukryć Julię w swojej celi, gdy tylko się obudzi. Na cmentarz przybywa Parys, by złożyć kwiaty na grobie Julii, czeka na niego w ukryciu paź. Romeo także dociera do grobowca i go otwiera. Parys chce go aresztować, wywiązuje się walka, w której ginie hrabia. Romeo składa jego ciało w grobowcu. Żegna się z Julią, podziwiając jej wdzięki, ściskając i składając ostatni pocałunek, wypija truciznę i pada martwy u boku kochanki. Do grobowca przybywa Ojciec Laurenty. W środku widzi trupy Parysa i Romea. Julia się budzi, ale nie chce uciekać z Laurentym, który oddala się, słysząc wartę. Dziewczyna zabija się sztyletem Romea i umiera przy ukochanym. Przybyła warta odkrywa, co wydarzyło się tej nocy. Książę, Monteki i Kapuletowie przybywają na miejsce. Pojmany Laurenty wyznaje całą historię Romea i Julii oraz opowiada o tragicznych w skutkach wydarzeniach. Kapulet i Monteki widzą, do czego doprowadził ich konflikt i podają sobie dłonie na zgodę. Decydują o wystawieniu złotego pomnika Romea i Julii na cześć ich miłości.