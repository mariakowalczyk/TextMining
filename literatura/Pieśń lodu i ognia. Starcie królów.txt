Akcja książki toczy się w fantastycznym świecie, w Westeros i Essos, gdzie pory roku mogą trwać kilka lat. Brat zmarłego króla Roberta, Stannis Baratheon, obwołuje się królem, podobnie jak jego młodszy brat – Renly. Wypływa ze Smoczej Skały i za pomocą czarów zabija Renly'ego zdobywając tym samym połowę jego wielotysięcznej armii. Maszeruje na Królewską Przystań i rozgłasza, że chłopiec zasiadający na tronie – Joffrey – nie jest synem Roberta ani jego dziedzicem. Arya Stark ukrywa się przed królem i namiestnikiem, którym został Tywin Lannister, lecz jego obowiązki sprawuje Tyrion. Zostaje zabrana z Królewskiej Przystani przez Yorena – człowieka z Nocnej Straży, który wędruje po Westeros i poszukuje ludzi do służby na Mur. Chce ją odprowadzić do Winterfell w drodze na mur, lecz nie udaje się to. Dziewczynka krąży po całym dorzeczu Tridentu, chcąc trafić do matki. Tymczasem w dorzeczu trwają walki Tullych i Starków przeciwko Lannisterom. Balon Greyjoy zdobywa Fosę Cailin – klucz do północy. Obwołuje się królem Wysp i Północy, a jego syn, Theon, zdradza Robba i zdobywa Winterfell. Tyrion Lannister broni Królewskiej Przystani przed Stannisem, ale w ostatniej chwili z odsieczą przybywa jego ojciec, który połączył siły z resztą armii Renly'ego – wszystkimi siłami Wysogrodu. Zaręczyny Sansy Stark z Joffreyem zostają zerwane, gdyż Wysogród zawarł z nim sojusz tylko pod warunkiem małżeństwa damy Margaery z młodym królem. Tymczasem na wschodzie spadkobierczyni smoczych królów, Daenerys Targaryen, chce odzyskać tron. Razem ze swymi trzema smokami przemierza Czerwone Pustkowie. Na północy 300 ludzi z Nocnej Straży wyruszyło za Mur, aby zmierzyć się z Mance’em Rayderem, przywódcą dzikich ludzi. Jon Snow przystaje do wolnych ludzi, aby ich szpiegować.