„Hamlet” Williama Szekspira to dramat opowiadający historię zabójstwa duńskiego króla Hamleta oraz zemsty jego syna. Akcja rozpoczyna się na tarasie podczas warty Marcellusa i Bernardo, którzy wraz z Horacym widzieli ducha króla Hamleta. Postanawiają o tym powiedzieć jego synowi – księciu Hamletowi. Duch następnej nocy znów się pojawia i rozmawia na osobności z księciem. Twierdzi, że cierpi katusze, ponieważ został zamordowany przez brata, poprzez wlanie do ucha trucizny w czasie snu. Zabójca miesiąc po jego śmierci ożenił się z jego żoną Gertrudą. Duch króla prosi Hamleta, aby pomścił jego śmierć i zhańbienie królowej, ale robił jej krzywdy. Hamlet przysięga to uczynić. Książę już wcześniej nie mógł zrozumieć, dlaczego matka tak szybko zdecydowała się na ślub ze szwagrem. Nie pogodził się z tą sytuacją. Nowy król, a w istocie stryj Hamleta, nie widzi w swoim postępowaniu nic niewłaściwego. Laertes – syn Poloniusza i brat Ofelii, prosi króla o pozwolenie na wyjazd do Francji, na co otrzymuje zgodę. Królowa z kolei prosi Hamleta, aby nie wracał do szkoły w Wittenberdze. Domyśla się, że jej ślub nie podoba się synowi. Poloniusz dowiaduje się o zalotach Hamleta wobec Ofelii i zabrania córce się z nim spotykać, spodziewając się nietrwałych uczuć. Gdy Ofelia zrywa kontakty z księciem, spotyka Hamleta odmienionego i obłąkanego szaleństwem. Gdy dowiaduje się o tym Poloniusz, uznaje, że się pomylił, a źródłem smutku i szaleństwa księcia jest nieszczęśliwa miłość. Mówi o tym królowi i królowej, po czym aranżuje spotkanie kochanków, które w ukryciu ma obserwować król. Schadzka nie potwierdza jednak miłości Hamleta do Ofelii. W międzyczasie król ściąga do zamku przyjaciół Hamleta – Rozenkranca i Gildensterna, z prośbą, aby dostarczyli księciu rozrywek. Hamlet cieszy się na ich widok, choć podejrzewa, że nie odwiedzili go z własnej woli. Okazuje się, że na dwór przybywa także trupa aktorów, których Hamlet prosi o występ. Umawia się z nimi na wystawienie sztuki „Zabójstwo Gonzagi” wraz z dopisanym przez księcia fragmentem. Na przedstawienie zostaje zaproszona także para królewska, a Hamlet prosi Horacego, aby zwrócił uwagę na reakcję króla na fragment, mówiący o zabójstwie brata. Aktorzy odgrywają scenę, w której zabójca wlewa do ucha króla truciznę, na co król nie wytrzymuje i wychodzi. Spektakl zostaje zakończony. Dla Hamleta jest to potwierdzenie, że duch mówił prawdę. Gdy zostaje wezwany przez królową, zmartwioną sytuacją związaną z przedstawieniem, syn wyrzuca jej, że zhańbiła się i zdradziła króla Hamleta. Przez chwilę królowa sądzi, że syn chce ją zabić, wówczas ujawnia się Poloniusz, podsłuchujący rozmowę, a Hamlet godzi go śmiertelnie mieczem. Gertruda zaczyna widzieć ciemne strony swojej duszy, a Hamlet mówi jej, aby opowiedziała królowi wszystko, co usłyszała od syna. Hamlet ukrywa ciało Poloniusza, a królowi zdradza, że poczują go za jakiś miesiąc przy schodach. Król decyduje się wysłać Hamleta czym prędzej statkiem do Anglii, a Rozenkranca i Gildensterna prosi, aby mieli oko na księcia. Jednocześnie wysyła list do Anglii z prośbą o zabicie Hamleta. Bohater dowiaduje się o tym przypadkiem, czytając list przewożony przez kompanów. Fałszuje go i zamyka pieczęcią z pierścienia, wydając jednocześnie wyrok śmierci na nieuczciwych przyjaciół. Na statek napadają piraci, którzy biorą Hamleta, jako jeńca, dzięki czemu wraca do Danii. O swoim powrocie informuje w listach do Horacego, króla i królową. Ofelię po śmierci ojca i wyjeździe Hamleta ogarnia szaleństwo. Śpiewa i mówi od rzeczy. Widzi to królowa i król, gdy do zamku wraca rozwścieczony Laertes, żądając wyjaśnień w sprawie śmierci ojca. Popierają go Duńczycy, którzy widzą go na tronie. Laertes posądza króla o zbrodnie, ale władca proponuje pomoc w znalezieniu winnego i obiecuje oddać mu królestwo, jeśli okaże się, że to on jest winny. Nagle przybywa królowa z wiadomością o utonięciu Ofelii. Hamlet spotyka się z Horacym na cmentarzu, gdzie rozmawiają z grabarzami. Gdy król, królowa, Laertes i inni zgromadzeni przybywają, aby pochować zmarłą Ofelię, Hamlet nie wie, że ukochana nie żyje. Orientuje się, gdy Laertes wskakuje na grób, aby pożegnać się z siostrą. Wówczas Hamlet wyznaje, że bardzo ją kochał. Król chce pozbyć się Hamleta, dlatego wymyśla pojedynek księcia z Laertesem, który ponoć doskonale włada bronią. Przekazuje Hamletowi wiadomość o tym, że postawił na jego zwycięstwo w walce, a książę postanawia stanąć do pojedynku. Wprawdzie trzy razy godzi mieczem rywala, a sam zostaje tylko raz draśnięty. Królowa nieświadomie wypija zatruty napój z kielicha, który przygotowuje dla Hamleta król. Laertes przyznaje się Hamletowi, że przed walką posmarował broń trucizną. Oboje umierają, ale Hamlet w ostatniej chwili śmiertelnie rani króla. W takich okolicznościach przybywa na zamek Fortynbras, wracający z Polski, który przejmuje władze w Danii, a Hamleta każe pochować, jak przystało na bohatera.