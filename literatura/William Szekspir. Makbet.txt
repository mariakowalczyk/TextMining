Gdzieś na szkockim polu trzy czarownice zapowiadają spotkanie z Makbetem, wojskowym wodzem wojsk króla Dunkana. Władca jest pod wrażeniem odwagi Makbeta, który rozprawił się z buntownikami i zdrajcami. Tymczasem Makbet i jego przyjaciel Banko spotykają czarownice. Wiedźmy przepowiadają wojowi, że najpierw otrzyma tytuł tana Kawdoru, a następnie zostanie królem Szkocji. Banko dowiaduje się natomiast, że będzie ojcem królów. Przepowiednia szybko zaczyna się spełniać. Przybywa bowiem Ross z Angusem i oznajmia Makbetowi, że król mianował go właśnie tanem Kawdoru. Banko zaczyna się obawiać, a Makbet stwierdza, że nie oszuka przeznaczenia. Tymczasem król Dunkan ogłasza swoim następcą syna Malkolma i postanawia udać się w gościnę do Makbeta. Odtąd Malkolm jest traktowany przez Makbeta jak przeciwnik, przeszkoda w drodze do tronu. Bohater wysyła do swojej żony list, w którym informuje kobietę o przepowiedni czarownic. Lady Makbet przysięga, że pokieruje mężem w taki sposób, by zasiadł na tronie. Kiedy zjawia się Makbet, kobieta zawiadamia go, że król Dunkan nie doczeka jutra. Kiedy władca przybywa, Makbet i jego małżonka uroczyście go witają. Makbet zaczyna mieć wątpliwości, jednocześnie pragnie władzy. Ostatecznie jednak przyrzeka żonie, że zbierze całą odwagę i zabije króla Dunkana. Lady Makbet planuje upić strażników władcy, a następnie oskarżyć ich o zabicie króla. Banko w rozmowie z Makbetem wspomina o przepowiedni czarownic. Tymczasem jego rozmówca czeka na znak od żony. W końcu zgodnie z planem zabija króla, a lady Makbet znaczy krwią twarze upojonych alkoholem strażników, by zrzucić na nich winę. Makbet obmywa tymczasem ręce z królewskiej krwi. Wie jednak, że nie zazna spokoju i że nic nie zmyje z jego rąk tych śladów. Ręce jego żony także zbrukane są krwią, lecz ona się nie boi. Wczesnym rankiem Lennox i Makbet idą do królewskiej komnaty. Na spotkanie wybiega im przerażony Makduf, zawiadamiając ich o zabójstwie króla Dunkana. Makbet i jego małżonka udają zrozpaczonych. Zgodnie z planem podejrzewani są królewscy strażnicy, których znaleziono całych we krwi. Makbet wyjaśnia zgromadzonym, że zabił ich z wściekłości, chcąc pomścić króla. Synowie zabitego podejrzewają, że za wszystkim stoi Makbet. Postanawiają uciec, lekceważąc wezwanie bohatera. Malkolm udaje się do Anglii, a Donalbein do Irlandii. Decyzja ta powoduje, że to na nich także pada cień podejrzeń. Tymczasem z ust Makdufa dowiadujemy się, że zamordowany król spoczął w grobie, a jego następcą będzie Makbet. Ross udaje się na koronację, a Makduf wyrusza do Fife. Bohaterowie zastanawiają się, czy pod rządami Makbeta nie będzie gorzej. Banko analizuje ostatnie wydarzenia. Przepowiednia wiedźm związana z Makbetem sprawdziła się. Oznacza to, że potomkowie Banka zasiądą na tronie. Zjawia się Makbet w królewskich szatach. Nazywa synów zamordowanego króla ojcobójcami, a później zaprasza Banka na ucztę. Przyjaciel mówi, że musi wyjechać, ale postara się wrócić przed nocą. Makbet zleca zabójstwo Banka i jego syna. Tymczasem jego żona nie może zaznać spokoju. Wynajęci zabójcy, zabijają Banka, który wracał na ucztę. Jego synowi udaje się uciec. W zamku pojawia się jeden z wynajętych przez Makbeta morderców, by zrelacjonować mu, co się stało. Król nakazuje mu odejść i zachęca gości do ucztowania. Nagle widzi ducha Banka, który siada na jego miejscu. Bohater jest przerażony. Lady Makbet tłumaczy dziwne zachowanie męża, chwilową niedyspozycją. W końcu Makbet nakazuje gościom opuścić komnatę. Tymczasem bogini Hekate spotyka się z czarownicami. Jest wściekła, że przepowiedziały Makbetowi przyszłość bez jej zgody. Jednocześnie zapowiada, że bohater niebawem znów do nich przybędzie. Bogini zapowiada również, że Makbet przyczyni się do własnej zagłady. Lennox zaczyna podejrzewać Makbeta. Wspomina również o Makdufie, który popadł w niełaskę króla, ponieważ nie był obecny na uczcie i zaczął głośno mówić o swoich wątpliwościach. Co więcej, za śmierć Banka zaczęto obwiniać jego syna, który uciekł z miejsca zbrodni. Lennox ma nadzieję, że przebywający za granicą następca Dunkana, przybędzie wraz z angielskimi oddziałami i zdetronizuje Makbeta. W jaskini czarownice odprawiają czary i wrzucają do kotła różne składniki. Makbetowi ukazują się po kolei różne zjawy: głowa w hełmie radzi mu, by strzegł się tana Fife’u, czyli Makdufa; widmo krwawego dziecka mówi bohaterowi natomiast, że nie zgładzi go nikt zrodzony z kobiecego łona; następnie ukazuje się dziecko w koronie trzymające gałązkę; zapowiada, że Makbet będzie niezwyciężony do momentu aż ruszy się las birnamski. Nagle pojawia się kolejna wizja. Ośmiu królów, idą jeden za drugim; ostatni trzyma w ręku zwierciadło; za nimi Banko. W zwierciadle widać tłumy, a wśród nich człowieka, który dzierży trzy berła i dwa globy. Przerażony Makbet pyta, czy ta wizja jest prawdziwa. Czarownice potwierdzają. Tymczasem Makduf ucieka do Anglii. Na rozkaz Makbeta żona tana oraz jego syn zostają zabici. Przebywający w Anglii Malkolm obawia się, że kiedy pokona Makbeta stanie się jeszcze gorszym władcą niż on, ale ostatecznie postanawia zawalczyć o tron z tyranem. Ross opowiada o tym, jak Szkocja cierpi pod władzą Makbeta. Makduf dowiaduje się o śmierci żony i syna. Postanawia zemścić się na Makbecie. Chce go zabić w uczciwej walce. Dama pałacowa jest przerażona zachowaniem królowej. Władczyni lunatykuje. Lady Makbet prawdopodobnie oszalała. Nieświadoma wyznaje wszystkie winy. Doktor stwierdza, że jest jej potrzebny spowiednik, a nie lekarz. Tymczasem zbliżają się angielskie wojska. Choć poddanych trzyma przy Makbecie jedynie strach. Król jest przekonany, że nic mu nie grozi, bo przecież birnamski las nie może się poruszyć. Malkolm jednak nakazuje każdemu z żołnierzy chwycić gałązkę. W ten sposób cała armia się za nimi ukrywa. Posłańcowi Makbeta wydaje się, jakby las birnamski ruszał ku nim. Makbet jest tą informacją przerażony, ale zamierza walczyć do końca. Oczekuje na przybycie człowieka, który nie zrodził się z kobiecego łona. Zjawia się syn dowódcy wojsk angielskich, młody Siward, lecz zostaje pokonany przez Makbeta. Kolejnym przeciwnikiem jest Makduf, który pragnie pomścić śmierć żony i syna. Okazuje się, że nie wyszedł on z łona kobiety. Tym samym przepowiednia czarownic się spełnia i Makbet ginie z ręki Makdufa. Zwycięzca kłania się nowemu królowi, Malkolmowi, składając u jego stóp głowę Makbeta. Dowiadujemy się również, że lady Makbet popełniła samobójstwo. Nowy król nadaje walecznym rycerzom hrabiowskie tytuły i ogłasza, że wszyscy, którzy uciekli przed tyranią Makbeta, mogą bezpiecznie powrócić do kraju.